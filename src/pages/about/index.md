---
templateKey: 'about-page'
path: /about
title: Regulación de alquileres ya!
---
### Todas Vs Azora

Ens trobem en en la pitjor crisi de l’habitatge de la nostra història. A dia d’avui l’habitatge s’ha convertit gairebé en un bé de luxe al qual cada vegada menys famílies hi tenen accés. No estem parlant d’un fenomen meteorològic, sinó que té responsables polítics. Després de la gran estafa hipotecària, l’Estat ha decidit seguir allargant el cicle d’especulació financera i immobiliària protegint els interessos dels més privilegiats, permetent-los mercadejar amb un bé de primera necessitat com l’habitatge. En comptes de promoure el dret a l’habitatge per protegir a la ciutadania colpejada per la crisi, ha promogut el dret a seguir especulant, posant catifa vermella a fons voltor i bancs per poder fer-se d’or amb el lloguer, tal i com havien fet amb les hipoteques anys enrere.

Azora és la màxima expressió d’aquest atac brutal contra la població. Un fons voltor que en pocs anys ha acaparat milers d’habitatges amb l’ajuda de polítics moralment corruptes que imposa pujades de preu de fins al 80%. Ni tan sols respecta una legislació tan poc garantista com la Llei d’Arrendaments Urbans: els seus contractes inclouen pujades interanuals, des de l’any passat prohibides per la llei, i obliga a milers de famílies a contractar assegurances d’impagament alhora que els impedeix rebre assessorament legal abans de signar un contracte.

Els fons voltor com Azora, Cerberus o Blackstone són la punta de llança en aquesta espiral d’especulació que ens escanya. S’aprofiten d’unes lleis injustes i de la posició de debilitat de qui no pot canviar-se de casa i de barri com qui es canvia de mòbil. Aquests fons tenen capacitat per influir en la resta del mercat: imposen pujades sistemàtiques i acaben animant a rendistes i especuladors de tota mena a imitar-los. És per això que els darrers anys hem vist com els lloguers han pujat fins a un 40%, convertint-nos així en el primer país del món on les famílies es veuen obligades a invertir més sou en el lloguer. De què serveix apujar el salari mínim un 5% si ens pugen els lloguers un 40%? De què serveix cobrar una mica més si ens poden fer fora de casa sense cap mena de justificació, només per especular o per convertir la nostra llar en un hotel clandestí?

La nostra és una lluita crucial per a la supervivència de les ciutats. No podem permetre’ns cedir davant d’aquesta minoria d’especuladors que no tenen cap respecte pels drets fonamentals. No podem permetre seguir patint aquesta desprotecció legal que ens deixa sols davant uns preus abusius i ens expulsa de casa nostra. Davant la crisi brutal en la que ens trobem, necessitem mesures revolucionàries en benefici de la majoria social. Per tant, exigim a les institucions i poders públics:

- Regular el preu dels lloguers immediatament.
- Poder exercir el nostre dret a la negociació col·lectiva.
- Si això no serveix, expropiar els habitatges en mans de fons voltor i bancs per tal que passin a ser habitatge públic al servei de la majoria social.
- Estem disposats/des a fer tot allò necessari per garantir el dret a l’habitatge i a una vida digna de les milers de persones que viuen a les ciutats. Ho direm les vegades que sigui necessari: els drets humans no es negocien, ni estan en venda.